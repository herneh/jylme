
<!doctype html>
<html lang="pl">
<head>
<meta charset="utf-8">
<meta name="keywords" content="język maryjski, języki uralskie, języki obce">
<meta name="viewport" content="width=device-width, initial-scale=1">
<title>dwanaście miesięcy</title>
<link rel="stylesheet" href="../pliki/css.css"></head>
<body>

<p><b><a href="../index.html">йylme</a> › język maryjski › dwanaście miesięcy</b></p>
<hr>

<p>С. Бессонова, <cite>Латкок тылзе. Почеламут-влак</cite>, 2011.</p>

<p><b>styczeń</b></p>
<div class="wys">
<p>¹ Январь — теле пагытын рӱдӧ,</p>
<p>Январь ден у ий тӱҥалеш.</p>
<p>Игече шога моткоч йӱштӧ,</p>
<p>Эсогыл пушеҥге шелеш.</p>
</div>
<div class="wys">
<p>⁵ Январь — лумланат поян пагыт,</p>
<p>Кыдал даҥыт тудо оптен.</p>
<p>Огеш кылме озым. Ӱшанлын</p>
<p>Шога тудым лум арален.</p>
</div>
<div class="wys">
<p>⁹ Чодыраште ила тӱрлӧ янлык,</p>
<p>Тыштак телымат эртарат.</p>
<p>Йырваш ужат нунын кышаштым,</p>
<p>А кокланже — шкеныштымат.</p>
</div>
<div class="wys">
<p>¹³ А ӧрш кайык, теле толмеке,</p>
<p>Чодыра гычын ялыш толеш.</p>
<p>Киса ден пӧрткайык воктене</p>
<p>Кочкашыже шканже муэш.</p>
</div>

<p><b>luty</b></p>
<div class="wys">
<p>¹ Февраль мучашла теле жапым.</p>
<p>Чатлама йӱштӧ эркын чакна,</p>
<p>Но тудын олмеш лум пораным</p>
<p>Февраль кундемнашке конда.</p>
</div>
<div class="wys">
<p>⁵ Ӱштеш мардеж лумым пасу гыч,</p>
<p>Оралте воктен чумыра.</p>
<p>Тынаре опта — коклан тудо</p>
<p>Эсогыл окнам петыра.</p>
</div>
<div class="wys">
<p>⁹ Поран талышна — жапын-жапын</p>
<p>Почаш огеш лий шинчамат.</p>
<p>Шонет тыгай годым: вет таче</p>
<p>Лум ден петырна тӱняжат.</p>
</div>
<div class="wys">
<p>¹³ Арам огыл калык февральым</p>
<p>Манеш «пургыж тылзе». Садак</p>
<p>Вашке тудынат эрта жапше.</p>
<p>Март тылзе мемнан дек вашка.</p>
</div>

<p><b>marzec</b></p>
<div class="wys">
<p>¹ Март тылзе — шошылан тӱҥалтыш,</p>
<p>А йӱштӧ телылан — мучаш.</p>
<p>Эше кеч тудо шке куатшым</p>
<p>Тырша эр-касын ончыкташ.</p>
</div>
<div class="wys">
<p>⁵ Тайнен игече шошо велыш.</p>
<p>Кужемын кече палынак.</p>
<p>Кава утлен пыл ора дечын.</p>
<p>Игече лийын шокшырак.</p>
</div>
<div class="wys">
<p>⁹ Корем серлаште, корнылаште</p>
<p>Рок эркын лум дечын утла,</p>
<p>А лап верлаште, лакылаште</p>
<p>Вӱд кечын койын погына.</p>
</div>
<div class="wys">
<p>¹³ Чодыра кудашын ош вургемжым,</p>
<p>Жаплан чараҥын адакат.</p>
<p>Шемгорак-шамыч шокшо вел гыч</p>
<p>Уэш мемнан деке вашкат.</p>
</div>

<p><b>kwiecień</b></p>
<div class="wys">
<p>¹ Апрель — шошо жапын покшелже.</p>
<p>Лум деч мланде тӱрыс эрна,</p>
<p>А вӱд чарныде йӱдшӧ-кечын</p>
<p>Коремыш, эҥерыш йога.</p>
</div>
<div class="wys">
<p>⁵ Пасу топлана койын-койын.</p>
<p>Налеш озым вийым уэш.</p>
<p>Пелед шогалеш кӱдыроҥгыр</p>
<p>Лум кайыме кӱкшӧ вереш.</p>
</div>
<div class="wys">
<p>⁹ Пушеҥге чия шке вургемжым.</p>
<p>Ужар тӱсым мланде налеш.</p>
<p>Да толыт адак мемнан деке</p>
<p>Вашке кайык-шамыч мӧҥгеш.</p>
</div>
<div class="wys">
<p>¹³ А тылзе мучаште пасушко</p>
<p>Ага пашаш калык лектеш.</p>
<p>У киндым ончен кушташ шуко</p>
<p>Куатым пышташ логалеш.</p>
</div>

<p><b>maj</b></p>
<div class="wys">
<p>¹ Май — эн сылне шошо пагыт.</p>
<p>Пӱртӱс кечын уэмеш.</p>
<p>Тӱрлӧ кушкыл сад-пакчаште</p>
<p>Ошын койын пеледеш.</p>
</div>
<div class="wys">
<p>⁵ Чодыраште куку муро</p>
<p>Пеш торашке йоҥгалтеш.</p>
<p>Шуктет веле колын тудым —</p>
<p>Вигак кумыл нӧлталтеш.</p>
</div>
<div class="wys">
<p>⁹ А пасушто трактор йӱкшӧ</p>
<p>Кече мучко шергылтеш.</p>
<p>Паша кызыт тушто шуко:</p>
<p>Куралаш, ӱдаш кӱлеш.</p>
</div>
<div class="wys">
<p>¹³ Кӱшыч кече кажне кечын</p>
<p>Утларак чот ырыкта.</p>
<p>Шошын жапше эрта веле,</p>
<p>Кеҥеж тудым алмашта.</p>
</div>

<p><b>czerwiec</b></p>
<div class="wys">
<p>¹ Вучен шуктышна ме кеҥежым.</p>
<p>Июнь кызыт жаплан оза.</p>
<p>Шога ынде шокшо йӱд-кече.</p>
<p>Турий вуй ӱмбалне мура.</p>
</div>
<div class="wys">
<p>⁵ Кумда олык лапыште шудо</p>
<p>Ужар посто гае коеш.</p>
<p>Жап шуко огеш эрте — тушко</p>
<p>Ял калык сава ден лектеш.</p>
</div>
<div class="wys">
<p>⁹ Пасушто у шурно мардеж ден</p>
<p>Вӱдтолкынла чылт лӱҥгалтеш,</p>
<p>Уржа-сорла пагыт шумешке</p>
<p>Пога туто пырчым вуеш.</p>
</div>
<div class="wys">
<p>¹³ Чодыраште кушкеш поҥго тӱрлӧ,</p>
<p>Да снеге вашке чеверга.</p>
<p>Эҥерыште, ерыште вӱдшӧ</p>
<p>Чевер кече дене ыра.</p>
</div>

<p><b>lipiec</b></p>
<div class="wys">
<p>¹ Июль — кеҥежын рӱдыжӧ,</p>
<p>Эн шокшо, сылне жап.</p>
<p>Ӱжеш эҥер вӱд кӱдыкшӧ</p>
<p>Кап-кылым шуараш.</p>
</div>
<div class="wys">
<p>⁵ Пасушто шурно толкынла</p>
<p>Мардеж ден лӱҥгалтеш.</p>
<p>Ончен у киндым, чонышто</p>
<p>Шӱм-кумыл нӧлталтеш.</p>
</div>
<div class="wys">
<p>⁹ Чодыраште, ӱшык верыште,</p>
<p>Пистерже пеледеш.</p>
<p>А тушто мӱкш шке ешыж ден</p>
<p>Нектарым погалеш.</p>
</div>
<div class="wys">
<p>¹³ Пакчаште, олма садыште</p>
<p>Саска лӧзаҥ кушкеш.</p>
<p>Каваште, вуй ӱмбалне, пеш</p>
<p>Турий йӱк шергылтеш.</p>
</div>
<div class="wys">
<p>¹⁷ Июль — кеҥежын рӱдыжӧ,</p>
<p>Эн ямле, сылне жап.</p>
<p>Лач тудо мыйын шӱмыштӧ</p>
<p>Куаным шочыкта.</p>
</div>

<p><b>sierpień</b></p>
<div class="wys">
<p>¹ Август — саска шумо пагыт.</p>
<p>Нурышто шурным погат.</p>
<p>Йӱштылмӧ жап эртен кайыш.</p>
<p>Кече пелта эркынрак.</p>
</div>
<div class="wys">
<p>⁵ Лышташ вашталта шке тӱсшым.</p>
<p>Йӱдым коклан кылмыкта.</p>
<p>А кайык-влак, шижын йӱштым,</p>
<p>Шокшо эллаш тарванат.</p>
</div>
<div class="wys">
<p>⁹ Шыже вашка мемнан деке.</p>
<p>Август мучаш лишемеш.</p>
<p>Ямле кеҥеж пагыт дене</p>
<p>Чеверласаш логалеш.</p>
</div>

<p><b>wrzesień</b></p>
<div class="wys">
<p>¹ Шокшо кеҥеж эртен кайыш.</p>
<p>Кечын игече йӱкша.</p>
<p>Толын сентябрь мемнан дек —</p>
<p>Шыжын эн сылне ужаш.</p>
</div>
<div class="wys">
<p>⁵ Ял воктенем чодыраже</p>
<p>Шӧртньӧ вургемым чиен.</p>
<p>Тӱрлӧ тӱсан лышташ-шамыч</p>
<p>Мландыш йогат чарныде.</p>
</div>
<div class="wys">
<p>⁹ Ялысе калык пасушто</p>
<p>Кодшо пашам мучашла.</p>
<p>Шуко йоктарышт пӱжвӱдым</p>
<p>Чапле у киндым кушташ.</p>
</div>
<div class="wys">
<p>¹³ Луктыт пасушто пареҥгым,</p>
<p>Моло саскам погкалат.</p>
<p>Ок кӱл лӱдаш йӱштӧ телым,</p>
<p>Кочкыш чылалан сита.</p>
</div>
<div class="wys">
<p>¹⁷ Кайык-влак шокшо эллашке</p>
<p>Теле жаплан чоҥештат.</p>
<p>Октябрь вашка кундемнашке.</p>
<p>Шыже умбаке шуйна.</p>
</div>

<p><b>październik</b></p>
<div class="wys">
<p>¹ Сентябрь тылзат эртен кайыш,</p>
<p>Октябрь алмаштыш шижде.</p>
<p>Умбаке шуйна шыже пагыт,</p>
<p>Пӱртӱсыш вес тӱсым пуртен.</p>
</div>
<div class="wys">
<p>⁵ Чодыра кудашеш шке вургемжым.</p>
<p>Ковёр семын мланде коеш.</p>
<p>Йӱкша эркын-эркын игече,</p>
<p>Пеш чӱчкыдын покшым возеш.</p>
</div>
<div class="wys">
<p>⁹ Кава петырна пыл ора ден,</p>
<p>Коклан веле кече онча.</p>
<p>Шыжа йӱштӧ йӱр кажне кечын,</p>
<p>Эсогыл сай кумыл вола.</p>
</div>
<div class="wys">
<p>¹³ Пустаҥын пасу. Озым веле</p>
<p>Торашке ужаргын коеш.</p>
<p>Октябрь тылзат шкенжын семын</p>
<p>Садак пеш моторын коеш.</p>
</div>

<p><b>listopad</b></p>
<div class="wys">
<p>¹ Мучаш лишемеш шыже пагыт.</p>
<p>Чал теле вашка мемнан дек.</p>
<p>Октябрь тылзат эртен кайыш,</p>
<p>Ноябрь оза кызытеш.</p>
</div>
<div class="wys">
<p>⁵ Чодыра шога йӧршын чараҥын,</p>
<p>Ончен тудым чон чамана.</p>
<p>Лач пӱнчӧ ден кож кеҥеж жапым</p>
<p>Тугак мыланна шарныктат.</p>
</div>
<div class="wys">
<p>⁹ Игече пужлен: кажне кечын</p>
<p>Я йӱр шӱведа, лум лумеш,</p>
<p>Пуа мардеж йӱштӧ йӱдвечын,</p>
<p>Кавам пыл ора леведеш.</p>
</div>
<div class="wys">
<p>¹³ Лекмет ок шу пӧрт гыч уремыш:</p>
<p>Чыла вере ночко, лавыра.</p>
<p>Ынеж пу ноябрь шке вержым</p>
<p>Эше кеч изиш телылан.</p>
</div>

<p><b>grudzień</b></p>
<div class="wys">
<p>¹ Декабрь тылзе кондыш телым:</p>
<p>Лум дене мланде петырнен,</p>
<p>Окна яндаш оҥай сӱретым</p>
<p>Мастарын йӱштӧ сӱретлен.</p>
</div>
<div class="wys">
<p>⁵ Чодыра пӧршаҥын, кече дене</p>
<p>Ялт чинче гае йылгыжеш.</p>
<p>Мераҥ кудашын сур вургемжым,</p>
<p>Лум гае ошын вел коеш.</p>
</div>
<div class="wys">
<p>⁹ Эҥер ден ерым ий леведын.</p>
<p>Катокыш тудо савырнен.</p>
<p>Йоча-влак тушто каныш кечын</p>
<p>Кият коньки ден мунчалтен.</p>
</div>
<div class="wys">
<p>¹³ Йӧн лийын ынде ече дене</p>
<p>Мардежла курык гыч волаш.</p>
<p>Лӱдаш огеш кул йӱштӧ дечын:</p>
<p>Полша кап-кылым шуараш.</p>
</div>

<hr>
</body>
</html>
